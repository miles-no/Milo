Code of conduct

Vi som jobber i Miles, har alle et ønske om å gjøre det som er rett og riktig – både for oss selv og for bedriften vår. Derfor har vi utviklet noen retningslinjer for god forretningsskikk.
Vår visjon er å være en fremragende arbeidsplass, basert på verdiene faglig autoritet og varme. For mange av oss er ikke jobben «bare er en jobb» – men også en lidenskap. Dette er grunnen til at vi vil skape en arbeidsplass hvor hver og én av oss har rom til å utvikle seg, og hvor vi alltid behandler hverandre og alle rundt oss med respekt og verdighet.
Integritet og åpenhet

I Miles tar vi ansvar for handlingene våre. Hos oss er det viktig at alle opptrer med integritet i alle forhold og med åpenhet i alle relasjoner – overfor kunder, leverandører og samarbeidspartnere, og ikke minst internt i Miles. 
I Miles behandler vi derfor gaver til og fra kunder, leverandører og samarbeidspartnere med varsomhet. Dersom en kunde eller konkurrent ønsker å betale for et måltid eller en opplevelse, bør du vurdere hvorvidt det kan plassere deg i en interessekonflikt. Hvis måltidet eller opplevelsen tilbys under en kontraktforhandling, vil vi alltid anbefale å takke høflig nei. Tilsvarende skal vi som er ansatt i Miles, gjøre samme vurdering når vi inviterer våre kunder og samarbeidspartnere på arrangementer Miles betaler. Er vi i en forhandlingssituasjon med en kunde, skal vi alltid vurdere om det er riktig å invitere dem til våre arrangementer. 
Mangfold

Vi jobber aktivt for å skape et inkluderende miljø som gir alle som jobber her, mulighet til å utvikle sine spesielle styrker og sin egenart. Slik vi ser det, har hver enkelt av oss ansvar for å sørge for at Miles er en fremragende arbeidsplass.
Vi har nulltoleranse for enhver form for mobbing, seksuell trakassering, støtende oppførsel eller baksnakking. Hvis noe slikt likevel skulle forekomme, og dersom man synes det er ubehagelig å ta dette opp med den det gjelder, oppfordrer vi alltid til å varsle i henhold til virksomhetens gjeldende retningslinjer. 
Konkurrenter og samarbeidspartnere

Profesjonalitet og åpenhet er underliggende prinsipper i alt vi gjør, i forhold til kundene, samarbeidspartnere, myndigheter og våre ansatte.
Vi i Miles er glade i kundene våre, og mange av oss tilbringer mye tid ute hos dem. Hos kundene er vi nøye med å respektere og etterleve alle deres retningslinjer og regler.
Vi tror at konkurranse er bra. Slik vi ser det, er konkurranse den beste pådriveren for økt ytelse og innovasjon. Vi anser derfor konkurranse som en gyllen mulighet til å bli enda bedre på det vi driver med – og behandler alltid konkurrentene våre med respekt.
Vi er avhengige av våre gode samarbeidspartnere for å kunne gjøre jobben vår og opprettholder derfor gode arbeidsrelasjoner til dem.  
Miljø

I Miles er vi glade i kloden vår, og vi forsøker derfor alltid å finne de mest bærekraftige løsningene. Vi ønsker å bidra ved å drive en bærekraftig og miljøvennlig bedrift. Eksempler på dette kan være tiltak som miljøfyrtårn og CO2-nøytralitet.
I Miles har man stor frihet til å legge opp sin egen arbeidshverdag. Dermed er det opp til den enkelte å vurdere både kortsiktige og langsiktige miljøpåvirkninger av valgene man tar – enten det handler om å skrive ut e-poster, ta tog i stedet for fly, eller vurderer elektronisk kommunikasjon som Skype, for å unngå å reise mer enn nødvendig. 
Samfunnsansvar

En aktiv og bevisst holdning til samfunnsansvar skaper gode arbeidsforhold, gir et godt renommé og bidrar til mer fornøyde kunder.
Når vi oppholder oss i andre land, kan rammebetingelsene være annerledes enn vi er vant med. Vi ønsker å vise at vi er bevisste på den sfæren som vi er tilstede i, både ute og hjemme.
Vi er opptatt av at Miles skal bekjempe korrupsjon, bidra til arbeids- og menneskerettigheter, til et bedre miljø – og slik også til et bedre samfunn. Dette er også bakgrunnen for at vi i Miles støtter et antall veldedige organisasjoner innenfor bistand, menneskerettigheter, fattigdomsbekjempelse, helse og utdanning.
 

Sist endret: Stine Gran Gabrielsen - 28.10.2024
